Daję 10 z pełnym przekonaniem. Książka jest wielka i nie jest to tylko kwestia rozmiaru. Na pewno wymyka się prostej klasyfikacji - jest zabawna i poważna zarazem - trochę jak postacie powieści, które potrafią być otyłe i żylaste równocześnie. Ta nieciągła narracja, trochę jak w "Pulp Fiction", wymusza koncentrację podczas lektury, z kolei rozmiar sprawia, że powieść trzeba dawkować bardzo rozsądnie i z umiarem. Bardzo realistyczny jest wątek zarówno Akademii Tenisowej EAT, jak i Ennet House - zapewne dlatego, że sam Wallace znał takie miejsca z autopsji i to aż za dobrze. Czemu dopiero teraz została przetłumaczona i udostępniona polskiemu czytelnikowi ? Trudno powiedzieć, może Polska końca lat 90-tych, przed wstąpieniem do UE, nieco zapyziała jeszcze nie była na nią gotowa. Osobiście chylę czoła przed Panią Jolantą Kozak - tłumaczenie jest inteligentne i błyskotliwe, piękne i wierne równocześnie (co się podobno nie zdarza). I ja, który zasadniczo beletrystykę traktuję jako towar jednorazowego użytku, już chcę do książki wrócić, muszę tylko poczekać moment, aż się wszystko ułoży. Zastanawiam się tylko, czy wybrać oryginał, czy ponownie sięgnąć do tłumaczenia, choć raczej się porwę na wersję anglojęzyczną. Podsumowując - warta każdej poświęconej minuty. Społeczność LC, nałogowi książkoholicy, czytelnicy zarówno wyrobieni jak i wymagający, z pewnością ją docenią.
