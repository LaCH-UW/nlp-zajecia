(To było napisane długo przed pojawieniem się przekładu Jolanty Kozak i dotyczy oryginalnej, anglojęzycznej wersji powieści)

Dawno nikt mi tak nie zaimponował jak David Foster Wallace. Wiele razy w trakcie lektury szczęka mi opadała. Jednak o ile miałam cały czas nieodparte wrażenie, że mam do czynienia z czymś niezwykłym, o tyle odczuwam pewien opór przed nadaniem Infinite Jest etykietki "arcydzieło literatury współczesnej”. Nie jestem pewna dlaczego. Kiedy skończyłam, nie skrystalizowała mi się żadna myśl w stylu "wow, genialne". Pomyślałam sobie "to już?” i potem nie pomyślałam sobie nic. Mindfuck.

Ale potem-potem pomyślałam sobie „ja chcę jeszcze raz!” i stąd te dziesięć gwiazdek.

Wallace oczarowuje już od samego początku. Pierwszy rozdział jest fantastyczny. Wprowadza w maliny i zasmuca. Miałam gulę w gardle po przeczytaniu jakichś dwóch procent powieści, zapowiadało się dobrze.

Jednak gdy miną pierwsze zachwyty i nie czuć już takiego impetu, zaczyna się robić ciężko. Trzeba się napracować, nawet z pomocą nieocenionych błogosławieństw technologii.

Zdementuję: legendarne kilkunastostronicowe odnośniki i odnośniki do odnośników nie mają takiej siły rażenia, kiedy czyta się e-booka i nie trzeba walczyć z fizyczną książką. Przez leksykalne odmęty prowadzono mnie za rączkę na Wallace Wiki, strona po stronie — też nie ma się czego obawiać.

Ale mimo wszystko potrafi być wyczerpujące przedzieranie się przez superkonstrukcje składniowe, dziwne zabiegi stylistyczne i nielinearną, fragmentaryczną narrację. Zazwyczaj czerpałam z tego dużo satysfakcji, bo Wallace był niezaprzeczalnie błyskotliwym i charyzmatycznym pisarzem, ale też często miałam go dość.

Nie chcę przesadzać ze zdawaniem relacji z trudów, bo prawda jest taka, że Infinite Jest dostarcza zaskakująco dużo rozrywki. Jeśli śmieszy was absurd, nie odrzucają was groteska i elementy body horror, jeśli potraficie docenić językową brawurę — będziecie się dobrze bawić.

W świecie przedstawionym tej powieści istnieją gigantycze zmutowane dzikie chomiki i katapultowy system utylizacji odpadów. Prezydentem USA jest Słynny Balladziarz Jan Łagodny (Johny Gentle, Famous Crooner, moje własne tłumaczenie), którego wizualizowałam sobie jako połączenie Michaela Bublé, Donalda Trumpa i Małgorzaty Rozenek.

W tym świecie wszystko może być nośnikiem reklamy, nawet czas: korporacje wykupują prawo do nazwania danego roku, na wzór nazw z chińskiego kalendarza. Większość akcji powieści przypada na Rok Pieluchomajtek Dla Dorosłych (the Year of the Depend Adult Udergarment). Statuę Rozpusty (the Libertine Statue) również przyodziano w tym roku w ogromną pieluchę w ramach promocji produktu.

Wszystko to jest opisane barwnie i z satyrycznym zacięciem i wszystko to jest równocześnie podszyte czymś smutnym i niepokojącym.

Postaci wymyślone przez Wallace’a są tak zajebiste, że połowa z nich ma potencjał na powieściowego spin-offa (albo radiowego w przypadku Madame Psychosis, która prowadzi autorską audycję). Nawet w najbardziej odpychających postaciach z Infinite Jest jest coś fascynującego.

Mindfuck po części bierze się z tego, że Infinite Jest urywa się w najlepszym momencie i nie dociąga najważniejszych wątków do końca. Miałam zupełnie inne oczekiwania. Spodziewałam się spektakularnego rozwiązania, popisu umiejętności, mistrzowskiego rozładowania napięcia kumulowanego na przestrzeni tysiąca stron. Tymczasem Wallace pod koniec zbacza w abstrakcyjne, oniryczne rejony, ekstrawagancko omijając przystanek „punkt kulminacyjny”.

Oczywiście, kiedy się to sobie przemyśli na spokojnie, taka strategia okazuje się uzasadniona i nawet elegancka. Im więcej o Infinite Jest myślę, tym więcej rozumiem i tym bardziej proza Wallace’a mi imponuje.

