Prozę Pochmary-Balcer można czytać, czy autorka chce tego czy nie, także w kontekście współczesnej kultury rewanżu płci, gdzie kobiety mszczą się za lata zniewag i przemocy wszelkimi dostępnymi im sposobami. Pisarskimi matkami kultury rewanżu są bez wątpienia Margaret Atwood, Toni Morrison czy Joanna Bator, ale ten motyw jest dziś ze wzmożeniem ogrywany w popkulturze, np. w „Biednych istotach” Yórgosa Lánthimosa z Emmą Stone czy w czwartym sezonie serialu „Detektyw” z Jodie Foster i Kali Reis. „Swobodne wpadanie” na tym tle wydaje się lekturą mało drastyczną i bezkrwawą. Jednak wpisanie opowieści o odzyskiwaniu godności poprzez odebranie jej innemu w ramy rodzinnej tragifarsy i psychodramy czyni ją niemniej niepokojącą niż fabuły o eksperymentach na ciele i duchu.

Główny bohater „Swobodnego wpadania” dołącza do bogatej galerii portretów polskich ojców i ojczulków, gromadzącej warte uwagi eksponaty: upadłego pater familias z „Tkanek miękkich” Zyty Rudzkiej, zagadkę widmo z „Weź z nią zatańcz” Filipa Zawady czy pokonanych przez chorobę alkoholową ojców z „Mireczka” Aleksandry Zbroi i „Przechodząc przez próg, zagwiżdżę” Wiktorii Bieżuńskiej – żeby wymienić tylko kilka zapadających w pamięć literackich historii rodzinnych z ostatnich lat. Podobizna tatusia ze „Swobodnego wpadania” zasługuje jednak na własne miejsce na ścianie. Żaden z niego macho, pije statystycznie, ale kulturalnie, żonę i córkę zbije co najwyżej kwiatkiem, a dobije ostrym jak brzytwa słowem. To swojski tato – fajowy we własnym mniemaniu, a wieloproblemowy w oczach bliskich. Jest stworzony do spraw wyższych niż roztaczanie nad kimś ojcowskiej opieki. Niedościgniony w wypadaniu z roli, mistrz rodzinnych monodramów, tata wszystkich tatów, doktor honoris causa w dziedzinie tatowości i przemocy symbolicznej, słowem spec od taczyzmu. Z przekonania inteligent przerastający profesorów, z potrzeby czasów przedsiębiorca zaczynający od sprzedaży kabli na polowym łóżku. Kobieciarz i mobber częstujący pączkami od Bliklego i trucizną. Nie potrafiąc kochać córki i innych kobiet, całą miłość, którą ma, przelewa na siebie.
