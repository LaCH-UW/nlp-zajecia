Badacz tych zagadnień David M. Berry wprowadza rozróżnienie na cyfrowe narzędzia naukowe wspierające tradycyjną humanistykę oraz na narzędzia właściwej humanistyki cyfrowej. Zwraca on uwagę, że początkowo koncentrowano się na tych pierwszych, wspierając pracę z tradycyjnym materiałem badawczym. Oprócz możliwości digitalizacji i archiwizacji danych otworzyły się tu perspektywy dotyczące przetwarzania informacji: przeszukiwania (np. data mining), wizualizacji i mapowania. Następnie jednak zwrócono się ku danym wytwarzanym w samym środowisku cyfrowym, których ilość powoduje, że są one niemożliwe do zbadania bez wsparcia narzędzi cyfrowych (problem big data), co, jak argumentuje Radosław Bomba, nie tylko wymusiło wypracowanie nowych metodologii badawczych, ale wręcz nowych modeli poznania i wywołało paradygmatyczną (w Kuhnowskim sensie) przemianę w obrębie nauk humanistycznych. Pierwsze podejście obejmuje przede wszystkim narzędzia, których podstawową funkcją jest zapewnianie dostępu (a więc platformy takie jak cyfrowe biblioteki i archiwa), drugie – takie, które dodatkowo pełnią funkcję wspierającą wytwarzanie nowej wiedzy (rozmaite narzędzia analityczne). O ile w Polsce proces digitalizacji i udostępniania, animowany przez inicjatywy bibliotek czy archiwów i wsparty stosunkowo wysokim poziomem finansowania publicznego, przebiega niezwykle dynamicznie, o tyle w zakresie narzędzi analitycznych wiele można jeszcze zrobić. Celem tej analizy przypadku jest pokazanie, jak w praktyce może wyglądać narzędzie cyfrowej humanistyki, które nie tylko zapewnia dostęp do zdigitalizowanych materiałów, ale samo jest cyfrowym narzędziem badawczym. W tym przypadku wspiera ono badania historii kultury filmowej w jej najwcześniejszym okresie. 
