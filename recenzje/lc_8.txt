„Niewyczerpany żart” DFW to poza wszystkim książka wymagająca specjalnego podejścia – rozmiar sprawia, że czytanie jej w komunikacji publicznej jest wyzwaniem, a dwie zakładki (jedna do 1000 stron właściwej treści, a druga do 100 stron „przypisów i erraty”) prowokują pytania, czy czytam zarówno od początku, jak i od końca.
Jeżeli chodzi o samą fabułę, to trudno powiedzieć, żeby była porywająca (ostatecznie mamy tutaj pewne elementy fabuły wyrzucone do przypisów ciągnących się przez 10 stron, a i w sumie cała książka składa się z piętrowych dygresji). DFW zawsze skupiał się na bohaterach, ich pokręconej biografii, jak i niezbyt zdrowej psychice; jest to także atutem „Niewyczerpanego żartu”. Świat przedstawiony jest także skonstruowany w nieco prześmiewczy sposób: miejscem akcji jest Boston w państwie O.N.A.N. (złożone z USA i przymusowo wcielonych Kanady i Meksyku), a czas akcji to głównie RPDD (Rok Pieluchomajtek Depend dla Dorosłych).
Może więc akcję należy postrzegać przez pryzmat bohaterów. Najważniejsza w całej tej układance jest rodzina Incandenzów. Senior rodu, James Incandenza, założyciel EAT (Enfieldzkiej Akademii Tenisowej, w której rozgrywa się większość akcji), twórca pretensjonalnych filmów (pełna filmografia zaprezentowana w dziesięciostronicowym przypisie nr 24), w tym tytułowego „Niewyczerpanego żartu”, alkoholik, który popełnił samobójstwo poprzez włożenie głowy do mikrofalówki. Jego żona, Avril Incandenza, zwana też „Mamuś”, znerwicowana i (za) bardzo kochająca swoich trzech synów: Hala, Maria i Orina. Orin – najstarszy syn – był niegdyś zakochany w Joelle van Dyne, NDWC (Najpiękniejszej Dziewczynie Wszech Czasów), która jednak została zeszpecona w wyniku kłótni rodzinnej. Joelle, znana także jako Madame Psychosis, występowała w wielu filmach Jamesa Incandenzy, w tym w „Niewyczerpanym żarcie” (zwanym też samizdatem lub Rozrywką), a obecnie przebywa w (The) Ennet House, domu przejściowym dla osób uzależnionych od Substancji, który jest zarządzany twardą ręką przez Dona Gately’ego, byłego narkomana. Film „Niewyczerpany żart” jest niezwykle wciągający; do tego stopnia, że ludzie nie mogą przestać go oglądać i nie są zainteresowani czymkolwiek innym. Umierają, albo – jeżeli ktoś w porę odłączył prąd – są w stanie bliskim wegetatywnego i chcą tylko oglądać więcej. Ta właściwość sprawia, że „Niewyczerpany żart” jest przedmiotem zainteresowania niebezpiecznych quebeckich separatystów, A.F.R. (Les Assassins des Fauteuils Rollents), którzy planują zniszczyć O.N.A.N. za pomocą powielenia filmu i jego emisji poprzez telewizję, a także Biura Służb Niesprecyzowanych O.N.A.N.
Oczywiście to także nie oddaje tego, czym „Niewyczerpany żart” (jako książka) jest. Tak jak wspomniałem, mnóstwo jest dygresji, dużo refleksji, momentami całkiem interesujących. Sposób napisania książki (który może podobać się krytykom literackim) sprawia, że pierwsze kilkaset stron trzeba walczyć o zrozumienie tego, co się tam dzieje i kto jest kim dla kogo. Potem jest już łatwiej, ale to sprawia, że chce się wrócić do tego, czego się wcześniej nie rozumiało, ale z drugiej strony poświęcenie kolejnego miesiąca na ponowną lekturę nie wydaje się czymś na tyle atrakcyjnym, żeby to zrobić. Mam wrażenie, że wolę DFW w bardziej „skoncentrowanej” formie, jak w „Bladym królu” lub „Krótkich wywiadach z paskudnymi ludźmi”, gdzie nie było nadmiaru szczegółów i dygresji (które w „Niewyczerpanym żarcie” czasami stawały się niezbyt istotną gadaniną), a i miałem wrażenie, że w tamtych książkach momenty genialne. Na pewno w „Niewyczerpanym żarcie” doceniam pomysł, groteskowe skonstruowanie bohaterów i świata przedstawionego, pewne refleksje, ale moim zdaniem DFW po prostu napisał lepsze książki.
