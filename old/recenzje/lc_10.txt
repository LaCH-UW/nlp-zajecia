W tej opasłej, czasochłonnej, wymagającej skupienia powieści odnalazłem elementy większości gatunków literackich, co skłoniło mnie do poszukiwania odpowiedzi na pytanie o sens napisania „Niewyczerpanego żartu”, który w powszechnym dyskursie określa się jako Opus Magnum Davida Fostera Wallace'a. Przypuszczam, że celem amerykańskiego pisarza nie było stworzenie szablonowej pozycji z wyraźnie wyodrębnionymi wstępem, punktem kulminacyjnym oraz zakończeniem, skoro od samego początku oddaje głos kompletnie pokręconym bohaterom w całkowicie zdestabilizowanej rzeczywistości. Zasadniczym wątkiem załączonej powieści jest tajemnicza taśma filmowa o silnie uzależniającym działaniu, czego przykre skutki doświadczy pewien attaché medyczny. Wieść o jego rychłej śmierci odbije się szerokim echem w przestrzeni publicznej, jednak nie na długo, bo w wielotematycznym „Niewyczerpanym żarcie” zawarto sporo niewytłumaczalnych zdarzeń, co nie znaczy, aby kwestia poszukiwania materiału audiowizualnego rozmyła się na tle innych problemów. Odpowiedź na pytanie o znaczenie rolki z nagraniem wiązać należałoby z synami rodziny Incandenza o dość nietypowym horyzoncie myślowym, który zbytnio nie wykracza poza kort Enfieldzkiej Akademii Tenisowej. David Foster Wallace zasłużył na miano wirtuoza współczesnej literatury, potwierdzenia czego poszukiwać należy w przenikliwości, z jaką penetruje amerykańską codzienność. „Niewyczerpany żart” traktuję jako rozliczenie kultury życia Stanów Zjednoczonych Ameryki, której charakterystyczną cechą pozostaje systemowość, w jaką jednostka uwikłana jest od samego początku swojego istnienia. Schematy tworzą rodziny, szkoły, placówki pomocowe, jak również administracja państwowa. Tej ostatniej przypisuje się rozdmuchanie atmosfery niepokoju za sprawą separatyzmu kanadyjskiego Quebecku, co zamiast demontażu, służy wyśmianiu racjonalności państwa. David Foster Wallace stworzył powieść wielką, choć przez wzgląd na szereg neologizmów, nazw własnych oraz wymyślonych zdarzeń może być uznana za chaotyczną, nieposkromioną.
