Prawie cały miesiąc obcowania z tą niezwykłą książką, którą ciężko mi jednoznacznie ocenić. Jak pomyślę o niej, jako o całości, to mi wychodzi, że „dycha”, tak, koniecznie „dycha”, musi być „dycha” i nie ma dyskusji, taka wielka monumentalna książka, jak tu nie wystawić „dychy”. Ale za chwilę przypominają mi się jej poszczególne fragmenty, rozdziały jakieś ciężkie, jakieś zawiłe rozkminy o czymś, co wydaje się, nie wnosi za wiele do całości, jakieś ciężkie opisy szkoły tenisa, gry w Eschatona, jakiś perypetii Gatelego z przeszłości, i zastanawiam się, czy chciałbym do tego wracać? Do książki jako całości – jak najbardziej. Do wszystkich jej fragmentów bez wyjątku – niekoniecznie. Dziwne uczucie. I jak to teraz rzetelnie ocenić?

Czy jest co najlepsza książka, którą przeczytałem póki co w tym roku? „Empuzjon” Olgi wychyla się zza rogu, patrzy mi w oczy i macha mi nieśmiało małą rączką, jakby chciał się przypomnieć „hej zobacz, tu jestem, heloł” ale tak, chyba tak, „Infinite jest” jest bodajże najlepszą książką, z którą dane mi było obcować w 2022.

Wallace sam o swojej książce: „Obrazem, który nosiłem w głowie – bo autentycznie śniło mi się to przez cały czas – była książka w postaci przepięknej szklanej szyby, którą zrzucono z dwudziestego piętra”. Zatem co? Wielkie monumentalne pełne dzieło, czy zlepek pojedynczych scen i fragmentów, lepszych i gorszych, bajaderka wypieczona w jedną jako tako trzymającą się całość? Ten zlepek scen był świadomym celem Walalce’a. „Lektura tej powieści to mrówcza praca”. Jak pomyślę o poszczególnych tych scenach, które już teraz zaczynają rysować mi się jako kultowe, jak powracają co jakiś czas te obrazy wykreowane, uderzają z siłą huraganu w świadomość, nagle, mocno, wyraźnie. Audycje Madame Psychosis, samobójstwo Jegomościa, opisy skutków picia i ćpania , opisy stanów depresyjnych, spotkania agentów na pustyni, football Orina, opisy fabuł filmów Jegomościa, serial „M.A.S.H.”, skakanie przed pędzącym pociągiem, i inne. Niesamowite.

Czy będę tęsknił za tym klimatem, za obcowaniem z „Infinite jest” dzień w dzień, sięganiem wczesnym rankiem, popołudniami i wieczorem po te kilka, kilkanaście, kilkadziesiąt stron Wallace’a? Oczywiście, że będę tęsknił. Już tęsknię. Już mi jakoś smutno i źle, że to już koniec, że wieczorem nie czeka na mnie „Niewyczerpany”, tylko już coś innego. Zatem co? Chyba za samo to uczucie należałaby się „dycha”? Może to nie jest taka pełna, eksplozywna i na pierwszy rzut oka oczywista „dycha”, którą się po prostu czuje sercem, którą się daje bez namysłu, od razu i pewnie. To jest taka dycha wypływająca bardziej z rozumu, z intelektu. To jest taka „dycha”, którą po prostu chcę dać, bo chcę, bo trochę chcę mieć tę swoją pierwszą (i jedyną dotąd) „dychę” w tym roku, i żeby to byłą książka, która wraz z upływem tygodni i miesięcy do tej „dychy” dorośnie mentalnie w mojej głowie. Wiem, że „Niewyczerpany” bardzo szybko, szybciutko do takiej „dychy” dorośnie. Tylko sobie to teraz trochę ułożyć w głowie. Niech to odetchnie, niech to chwilę odpocznie w sobie i będzie, i jest. Dziękuję. Literatura jest piękna, literatura jest wielka, literatura to inny świat, Inny Świat, literatura w wszechświat. Dziękuję.
