Chciałem napisać długą i błyskotliwą opinię o "Infinite Jest". Szkic do niej obejmował cztery strony, pomysłów na wstęp było jeszcze więcej. Ale wtedy zauważyłem jak w gąszczu spostrzeżeń, akapitów i wątków biografii Davida Foresta Wallace'a gubi się to co było dla mnie najważniejsze, czyli autentyzm emocji. Bowiem pisanie o tej książce to wyzwanie, ale wyzwanie kuszące i sprawiające przyjemność. Chciałoby się przelać na kartkę/ekran wszystkie refleksje, zachwyty, spostrzeżenia, w obawie, że krótki tekst będzie swojego rodzaju ujmą dla powieści. Sam fakt takich ciągot, stanowi chyba najlepszą recenzję.
"Infinite Jest" to książka niezwykła, na wiele sposobów. Ale najważniejszym jest to, że w gąszczu szczegółów, zabiegów narracyjnych, niezwykłych refleksji nad współczesnością i życiem ludzkim, to powieść niesamowicie, boleśnie ludzka. Pełna empatii do bohaterów, zrozumienia oraz wątpliwości. To książka, której autor-narrator jest bardzo wyczuwalny, a zarazem jest on tak genialnym opowiadaczem, że wykreowany przez niego (czasem bardzo absurdalny) świat oraz nierzadko skomplikowane treści, które porusza stają się dla czytelnika niemalże namacalne. To książka niezmiernie smutna, a jednocześnie zabawna. To książka po skończeniu której pozostaje melancholia jak po skończeniu wyjątkowo długiej i głębokiej rozmowy z przyjacielem. To książka, która wydaje się w pewnych momentach mówić wprost o tobie, a jednocześnie tak uniwersalna (albowiem: “Everybody is identical in their secret unspoken belief that way deep down they are different from everyone else.”) Tak właśnie działają dzieła Davida Foresta Wallace'a, a "Infinite Jest" stanowi jakby kumulacje wszystkiego, co powoduje, że był on tak genialnym i jedynym w swoim rodzaju pisarzem. To chyba najlepsza definicja magnum opus.

Już niedługo, po niemal 25 latach od pierwszego wydania, arcydzieło Wallace'a pojawi się w polskich księgarniach jako "Niewyczerpany żart" (w przekładzie Jolanty Kozak). Tłumaczenie tytułu niezwykle celne. Bowiem ta powieść jest niewyczerpalnym źródłem zachwytów, wzruszeń i inspiracji. Zamierzam powracać do niego nie raz, pod pewnymi względami nie ma sobie ona równych. I na tym kończę tę opinię.

Arcydzieło, jedyne w swoim rodzaju.
